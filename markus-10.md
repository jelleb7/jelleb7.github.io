# Markus 10

Het is goed om Markus 10:17-45 te lezen naast het derde hoofdstuk van de Filippenzenbrief. In dit hoofdstuk maakt Paulus duidelijk dat alles mag wijken voor de kennis van Christus. In tegenstelling tot de rijke man die de Heer te voet valt, wil Paulus niks meer noemen waarmee hij het zo getroffen had. Ook Paulus zou kunnen zeggen dat hij onberispelijk was wat betreft het onderhouden van de geboden. Echter, Paulus maakt duidelijk dat hij dit als vuilnis acht vergeleken met de kennis van Christus. 

Voordat we hier verder op in gaan is het echter goed om het bijbelgedeelte te volgen vanaf het begin. We zien dat de man de Heer te voet valt en zegt "Goede Meester, wat moet ik doen om eeuwig leven te be-erven?" In plaats van dat de Heer hem prijst om de erkenning dat Hij een Goede Meester is, corrigeert Hij de man. Waarom noemt u Mij goed? Niemand is goed dan EÃ©n: God. Hiermee wil de Heer duidelijk maken dat de belijdenis van de man wat betreft de Persoon van de Heer niet volledig is. De man erkent dat de Heer goed is, maar als de Heer goed is, dan moet Hij God zijn, want er is niemand werkelijk goed, dan God alleen. Er is geen mens die goed doet lezen we in de Romeinenbrief (Romeinen 3:12). Hierbij kunnen we eigenlijk ook meteen zien dat de man de Heer helemaal niet erkent in wie Hij is. De man erkent wellicht dat de Heer een betrouwbare rabbi is, maar niet dat Hij de Zoon van God, de Christus is.

De Heer vervolgt met het noemen van de geboden. Het gaat de Heer niet om het wijzen op rechtvaardiging door de wet, want deze was niet mogelijk. Nee, het gaat de Heer waarschijnlijk om naar voren te brengen waar de man zijn vertrouwen om dat eeuwige leven te verkrijgen op bouwde. We zien ook dat de man reageert met te zeggen dat hij trouw is geweest in het onderhouden van deze geboden. Hij zegt niet dat hij zonder enige overtreding van deze geboden is geweest, maar dat hij deze heeft onderhouden. De Heer gaat daarover echter niet eens het gesprek aan, maar legt direct de vinger op de zere plek. Hij laat eigenlijk zien waar het de man om te doen is. Wat stellen wij ons voor bij eeuwig leven? In het joodse denken hing het waarschijnlijk samen met de gedachte van het rijk van vrede waarin de Messias zou heersen. De man genoot veel aardse zegeningen, want hij was rijk. Volgens de wet zou iemand die de wet onderhield gezegend worden en de man zou best kunnen denken dat hij dus onder de gunst van God viel, want hij was rijk. Echter, dat betekent niet dat hij begreep wat het ware (eeuwige) leven inhield. De Heer geeft de man de optie om zijn aardse rijkdommen achter zich te laten en in te wisselen voor een hemelse schat. We zien dat dit teveel gevraagd is voor de man. Hij wilde best gehoorzaam handelen in de geboden van de Heer (voor zover hij ze begreep), maar de zegen die daar op volgde loslaten om een hemelse zegen te ontvangen? Nee, daar was het de man niet om te doen. 

Toch staat er dat de Heer deze man lief had. Hieruit kunnen we concluderen dat God het gehoorzamen aan Zijn geboden wel degelijk waardeert, zelfs als dit uit verkeerde motieven gebeurt. Geloof in de Heer Jezus kan ook niet samengaan met het verwaarlozen van de geboden van God. Als we wederomgeboren worden, dan gaan we meer en meer waarderen wat de Heer ook waardeert. Dan kunnen we het waarderen als mensen dicht leven bij de bedoeling van God. Het is echter belangrijk dat dit gebeurt vanuit een hart dat een liefdesverhouding heeft met de gever van de geboden. Dat geeft een veel rijkere inhoud aan de gehoorzaamheid aan de geboden.

